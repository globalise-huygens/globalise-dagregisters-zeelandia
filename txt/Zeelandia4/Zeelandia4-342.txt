Sinds de voorgaande brief, die op 10 maart 1660 met het jonkje Hollandia was meege-
geven, had zich geen landing van Coxinga'â€™s oorlogsvloot op het eiland voorgedaan. Wel
gaven allerlei verdachte zaken reden tot zorg. Men onderschepte bijvoorbeeld elf brie-
ven aan boord van een jonkje uit Pehouw dat bij toeval was aangehouden. Daaruit viel
op te maken dat de vijandelijke bedoelingen van Coxinga serieus genomen dienden te
worden. De brieven, die aan verschillende op Formosa gevestigde Chinezen gericht
waren, kwamen qua inhoud in zoverre overeen dat ze alle waarschuwingen bevatten
om het eiland zo snel mogelijk te verlaten. De schipper van die coya ontkende in eerste
instantie iets meer van de zaak af te weten. Onder tortuur verklaarde hij evenwel dat
verschillende Chinezen uit Amoy die zich in Pehouw ophielden, hem hadden verteld dat
Coxinga in de tweede Chinese maand met een grote krijgsmacht zou landen bij Wan-
ckan. Het doel van de komst van de schipper naar Formosa was om de personen die dat
gevaar wilden ontvluchten, over te brengen naar Pehou.

Vele Chinezen die in Wanckan, Tikkorang en andere dorpen ten noorden van de
Versche Rivier en op Lamey woonachtig waren, verlieten hun huizen en zochten een
heenkomen in Provintia. Zij brachten hun graanvoorraden met zich mee, om deze op
een veiliger plaats op te kunnen slaan.

Missive F. Coyett en raden aan J. Maetsuycker, Tayouan, 11 april 1660. VOC 1233,
fol. A. 146-152.

Sinds de voorgaande missive d.d. 11 april 1660 had de gevreesde Chinese invasie nog
steeds niet plaatsgevonden. De dreiging bleef echter onverminderd voortduren en het
scheen gouverneur en raden derhalve verstandig het garnizoen te handhaven op een
sterkte van ten minste duizend manschappen. Wel waren de Chinezen in het begin van
mei weer naar hun eigen dorpen en landbouwgronden teruggekeerd en hadden zij hun
dagelijkse werkzaamheden hervat. De ongewoon droge periode die volgde, veroor-
zaakte een slechte graanoogst. Daarbovenop kwam nog het hernieuwde verbod van
Coxinga aan zijn onderdanen om Formosa met handelsjonken te bezoeken. De Pesca-
dores werden gedurende de drie daaropvolgende maanden evenmin door jonken uit
China aangedaan, terwijl twee kleine vaartuigen met Chinezen uit Tayouan, die ge-
woontegetrouw van de Compagnie toestemming hadden daar te handelen, door volk
van Coxinga waren bedreigd. Een in de stad Tayouan woonachtige Chinees, die uit
Amoy was teruggekeerd, vertelde dat Pincqua op dat moment bij Coxinga in groot
aanzien stond.

Het jonkje Zeelandia en de galjoot de Rode Vos waren respectievelijk op 2 en 4
juni met brieven uit Batavia op de rede van Tayouan aangekomen. Op 31 juli was de
fluit de Spreeuw met een lading hout uit Siam gearriveerd en op 20 september bereikte
de vloot uit Batavia, bestaande uit elf schepen onder commando van Jan van der Laan,
de rede van Tayouan. Omdat de aankomst van die vloot zo laat in het seizoen viel, kon
geen gehoor meer gegeven worden aan de order van de Hoge Regering om onmiddelijk
twee schepen door te sturen naar Japan. Dit betekende dat de resterende voor Deshima
bestemde hertenvellen in zee geworpen moesten worden.

Ook een ander bevel van Batavia, namelijk om aan het begin van oktober met 600
soldaten uit de vloot van Van der Laan een veroveringstocht naar Macao te onderne-
men, werd niet opgevolgd. Met meerderheid van stemmen was inde Raad van Formosa
besloten dat de positie van de Compagnie op het eiland in dermate zorgelijke omstan-
digheden verkeerde, dat het onverstandig was zoveel volk erop uit te sturen. Beter was
het de expeditie uit te stellen tot het volgende jaar. De expeditieschepen Achilles en

320
