Op 16 november 1623 werd opperkoopman Christiaan Francx met eenige van zijn gezel-
len tijdens onderhandelingen met de lokale autoriteiten van Amoy verraderlijk gevangen
genomen. Twee jachten, die voor de kust tevergeefs op de terugkeer van de onderhande-
laars wachtten, werden diezelfde nacht door Chinese branders aangevallen; de Erasmus
wist de dans te ontspringen, maar de Muyden vatte vlam en dreef brandende naar de kust,
waar de overlevende bemanningsleden gevangen werden genomen. Wraakacties van Rey-
ersen langs de Chinese kust in de daarop volgende maanden richtten weinig uit, aangezien
de Nederlandse vloot door een tekort aan schepen en bemanning er niet in slaagde de be-
langrijkste Fukienese havens af te sluiten.

Geruchten dat de gouverneur van Fukien voorbereidingen trof voor een invasie op de
Pescadores werden reeds in de eerste maanden van 1624 bewaarheid. Tussen februari en
juli werden tienduizend man Chinese troepen naar de eilanden overgezet. Toen dr. Marti-
nus Sonck, die als opvolger van Reyersen was aangewezen, op 3 augustus 1624 uit Batavia
in de Pescadores aankwam, kon hij slechts constateren dat de Nederlandse vesting aldaar
geheel door de Chinese troepen was omsingeld, vindende de zaecken tusschen ons en de
Chineesen in heel andere staedt, als wij wel gewenst hadden, want in plaats dat wij de Chi-
neesen tot op haeren bodem plachten te gaen besoecken waeren sij ons in de Pescadores
selffs toegecomen wel met 150 soo oorlochsjoncken, branders als sinckjoncken’. Tegen-
over zulk een overmacht liet Sonck het niet meer tot een gewapend treffen komen. Op 25
augustus 1624 werd de Chinese eis ingewilligd dat het fort onvoorwaardelijk zou worden
ontruimd en afgebroken. Reeds de volgende dag ving het slechten van de vesting aan. Po-
gingen van Sonck om een belofte van de Chinezen los te krijgen dat de Nederlanders in
het nabijgelegen Formosa alsnog de handel op China zou worden toegestaan liepen op
niets uit. Wel verklaarde de Chinese opperbevelhebber zich bereid dit verzoek opnieuw bij
de gouverneur van Fukien in te dienen.

De VOC op Formosa

Reeds in 1623 had Cornelis Reyersen op het schiereiland Tayouan aan de kust van Formo-
sa een versterking van zand en bamboe laten opwerpen, in de verwachting dat daar mis-
schien met Chinese smokkelaars zaken zouden kunnen worden gedaan. Het eiland Formo-
sa maakte toentertijd nog geen deel uit van het grondgebied van het Chinese keizerrijk.
De in stamverband levende Formosanen - in linguistisch opzicht deel uitmakend van de
Austronesische taalgroep - ruilden aan de kust hertehuiden en bosprodukten voor textiel
en metalen voorwerpen, die door Chinese en Japanse handelaars werden aangevoerd. De-
ze handelaars gebruikten de baai van Tayouan, die immers buiten de jurisdictie van China
en Japan viel, als trading beach’ voor de smokkelhandel in Japans zilver en Chinese zijde.
Het kleine Nederlandse garnizoen dat door Reyersen op Formosa was achtergelaten werd
in het voorjaar van 1624 weer naar de Pescadores teruggeroepen ter versterking van de
benarde veste.

Sonck stak op 30 augustus 1624 naar Formosa over om een geschikte plaats uit te zoe-
ken voor het bouwen van een nieuw fort. Hiervoor koos hij de locatie van de vroegere
versterking aan de zuidkant van de ingang van de baai van Tayouan. Aanvankelijk Oranje
genaamd, werd de nieuwe versterking op 14 januari 1625 herdoopt in Provintia. Uit een
brief van gouverneur-generaal Coen aan de Heren XVII, gedateerd 9 november 1627,
blijkt dat hij kort tevoren Gouverneur en Raden van Formosa opgedragen had zowel het
fort als de stad op Tayouan in plaetse van Provintin voortaen Zeelandia t’intituleren’.

XII
