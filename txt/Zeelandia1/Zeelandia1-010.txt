onderhandelingen aan te knopen met het provinciaal bestuur van Fukien. Het was vergeef-
se moeite; de Chinese admiraal Shen Yu-jung sommeerde hem zee te kiezen.

Het afbreuk doen aan de gemene vijand was een der doelstellingen van de Verenigde
Oostindische Compagnie. In het Chinese zeegebied uitte deze offensieve politiek zich door
kaapvaart, gericht op de Portugese en Spaanse handel met China en Japan. Het lijdt geen
twijfel dat hierdoor de geloofwaardigheid van de Nederlanders in het Verre Oosten ernstig
werd aangetast. Tegenover de Chinezen pretendeerden zij immers vreedzame kooplieden
te zijn, maar in feite streefden zij ernaar de Chinese scheepvaart naar Manilla te blokke-
ren. Jonken beladen met porselein en zijde werden door de Nederlandse kapers aangesla-
gen en de buit werd in de factorij Hirado in Japan (gesticht in 1609) te gelde gemaakt.
Bij het aflopen van het Twaalfjarig Bestand in 1621 reedde de VOC zelfs vanuit Hirado
in samenwerking met de Engelsen een kapervloot uit met het oogmerk Portugese schepen
op weg naar Nagasaki buit te maken en prijs te verklaren.

In antwoord op heftige protesten van Portugese zijde maakte de shogun aan deze kaap-
vaart een einde. Inmiddels had Leonard Camps, het opperhoofd van de VOC-factorij te
Hirado, bij zijn superieuren aangedrongen op een koerswijziging in de offensieve strategie
in het Chinese Zeegebied. De kaapvaart leverde de Nederlanders zijns inziens een slechte
reputatie op. Liever dan gewapenderhand afbreuk te doen aan de concurrentie, diende
men juist deel te nemen aan de Chinese handel. Gouverneur-generaal Coen was dezelfde
zienswijze toegedaan en meende dat de tijd rijp was om opnieuw een poging te onderne-
men een aandeel in de Chinese handel te verwerven. Krachtdadige middelen om dit doel
te bereiken schuwde hij daarbij niet.

In 1622 werd onder commandeur Reyersen een vloot van twaalf schepen, bemand met
duizend matrozen en soldaten uitgerust om Macao te veroveren of, indien de aanval niet
mocht gelukken, koers te zetten naar de Pescadores eilanden. De bestorming van Macao
werd afgeslagen met grote verliezen aan Nederlandse zijde. Reyersen werd gedwongen
naar de Pescadores uit te wijken. Op 11 juli 1622 meerde de vloot af in de baai van Ma-
kung, door de Nederlanders Kerkbaai genoemd. Op de zuidelijke landtong werd een fort
opgetrokken. Evenals voorheen keurden de Fukienese provinciale autoriteiten de Neder-
landse aanwezigheid op de eilanden af, temeer omdat er ditmaal geen sprake was van een
bezoek maar van een bezetting. Door middel van plakkaten werd de Chinese vissers en
handelaars in de Chinese kuststeden elke vorm van contact met de Nederlanders op straffe
des doods verboden. Gewelddadige pogingen van Reyersen om de Chinese scheepvaart
naar Manilla te verhinderen en in nieuwe banen, d.w.z. in de richting van de Pescadores,
te leiden, bewogen de Fukienese autoriteiten er tenslotte toe onderhandelingen met de Ne-
derlanders te openen. Commandeur Reyersen bezocht in de winter van 1622 de Chinese
gouverneur Shang Chou-tso in diens hoofdkwartier te Fuchou. Tijdens de audintie kreeg
Reyersen de vage toezegging dat, indien de Nederlanders hun gehele ommeslag naar het
nabijgelegen Formosa zouden overbrengen, hun daar de vrije handel zou worden gegund.
Chinese kooplieden die daar met de Hollanders zaken wilden doen, zou geen strobreed
in de weg gelegd worden. Voorwaarde was echter, dat de Pescadores zouden worden ont-
ruimd. Om zijn goede wil te tonen zond gouverneur Shang twee gezanten naar Batavia
om aldaar het Chinese standpunt ten overstaan van de gouverneur-generaal nader toe te
lichten. Toen deze gezanten op 1 januari 1624 - na veel oponthoud - in het kasteel van
Batavia werden ontvangen, hadden zich inmiddels grote veranderingen op de Chinese kust
voltrokken. Gouverneur Shang was op last van de keizer vervangen door de wilskrachtiger
Nan Ch-i, en reeds in oktober 1623 maakten de Nederlanders op de Chinese kust kennis
met diens wijze van onderhandelen.

XI
